# **לבבות הפנטזיה \- שיטת משחק תפקידים חופשית**

## כל הזכויות שמורות לדור שלוש. קובץ זה וכל הטאבים והתמונות שבו משוחררים תחת הרשיון CC-BY-4.0. [לקריאת הרשיון](https://creativecommons.org/licenses/by/4.0/deed.en). 

זוהי שיטת משחק תפקידים שולחנית חופשית, חינמית, קהילתית שמשוחקת דומה לשיטה עם שם בעל המילה "דרקון" (ג' 4\) ו"עולמות פראיים" ושואבת השראה מהרבה משחקי תפקידים שולחניים אחרים. מטרתנו היא לתת אופציה כיפית, פשוטה וקלה ללמידה לכל מי שמעוניין לשחק מבלי להוציא מאות שקלים על ספרים יקרים ועבי כרס.

ניתן לשחק בשיטה זו בכל עולם פנטזיה וסגנון שמעוניינים, אבל השיטה מאוד מוכוונת לשימוש בקרבות. במידה וקרבות הם פחות הפוקוס של עולם הפנטזיה שלכם, "לבבות הפנטזיה" אולי לא תהיה אידיאלית עבורכם.

# **לפני שמתחילים \- כמה מילים**

## **מה הכוונה בפרויקט קהילתי?**

“לבבות הפנטזיה" משתנה ומתפתח בעקבות הצעות של האנשים המשחקים אותו. לא מדובר במוצר למכירה אלא משחק משותף לכל מי שמעוניין לקחת בו חלק.

## **שימוש בAI ותוכן ג'נרטיבי**

לא היה ולא יהיה שום שימוש בבינה מלאכותית או "תוכן נוצר" כלשהו. הקובץ על כל הטקסט והתמונות שבו כולו נכתב/צוייר על ידי בני אנוש חיים ונושמים עם הרבה תשוקה ליצירתיות, משחקים ועתיד האנושות.

# **הטלות קובייה**

בשיטת "לבבות הפנטזייה" משתמשים בקוביות משחק מיוחדת בעלות 4, 6, 8, 10, 12 ו20 פאות. כאשר מציינים בספר זה שצריך להטיל קובייה נשים את האות "ק" לפני מספר הקובייה וכאשר צריך להטיל מספר קוביו מאותו הסוג נשים את מספר הקוביות לפני האות ק'. ככה שלדוגמה, ציון קוביית 20 יהיה ק20 בעוד שציון 5 קוביות 8 פאות, יהיה 5ק8.

כל פעולה שדמות מבצעת שעלולה להכשל (והכשלון בעל הדפעה סיפורית) צריכה הטלה של קוביית 20\. פעולה יכולה להיות הפעלת כוח או הפעלת מיומנות. השחקן השולט בדמות והמנחה מתלבטים יחדיו איזו מיומנות או כוח הכי מתאימים לפעולה שהדמות מבצעת, אבל ההחלטה הסופית היא בידי המנחה. לתוצאת הקוביה מוסיפים את תוסף המיומנות, הכוח או כל תוסף רלבנטי אחר וככל שהתוצאה גבוהה יותר ככה הסיכוי להצלחה גדל.

המנחה מחליטה על דרגת הקושי של הפעולה, זהו מספר המטרה שהתוצאה הסופית צריכה לעקוף כדי שהפעולה תצליח.

יש מספר תוצאות קוביה שיש להן אפקט מיוחד  
**כשלון קריטי (1 בקובייה)**: כאשר יוצא 1 בקובייה, ולא משנה מה התוסף של הפעולה, הפעולה נכשלה ויש השלכות עבור הדמות המבצעת. (לשיקול המנחה, ייתכן וההשלכות יהיו רק מציקות ולא יותר מזה).   
לכל צורך מעשי כשלון קריטי תמיד נחשב כפאשלה והוא תמיד כשלון.  
בקרב: זה יכול להיות הפלת נשק או שאחד האויבים מבצע מתקפה מזדמנת.

**כשלון פאשלה (2 3\)**: כאשר יצא בקובייה אחד מהמספרים 2 או 3, גם אם הפעולה מצליחה, יש מעט השלכות שליליות לפעולה.  
בקרב: זה אומר שייתכן שהתוקף יהיה מוסח או פגיע לסיבוב.

**הצלחת מופתית (18+)**: כאשר יוצא בקובייה 18 או 19, משהו טוב נוסף קורא לדמות הפועלת, אפילו אם הפעולה נכשלה.  
בקרב: נקרא גם פגיעה חמורה. פגיעה חמורה כשלעצמה בקרב לא עושה משהו, אבל ישנם כוחות שבפגיעה חמורה הכוח מקבל אפקט נוסף.

**הצלחה קריטית (20)**: כאשר יוצא 20 בקובייה מדובר בהצלחה קריטית. הצלחה קריטית גורמת לאפקט מוגבר מאוד של הפעולה. באופן כללי, הצלחה קריטית לא תגרור שום השלכה שלילית למבצע הפעולה. מצד שני, הצלחה קריטית היא לא נס, אי אפשר לעשות איתה משהו שלדמות אין כשרון עבורו. בבדיקות מיומנות, אפשר להחשיב 20 טבעי כהכפלה בשתיים של תוצאת הקובייה (כלומר, אם לדמות בבדיקת ידע נסתר יש תוסף של 7 ויצא לשחקן 20 טבעי, אז ניתן לחשוב על זה כאילו יצא לשחקן 54 (20+7 כפול 2).  
לכל צורך מעשי, הצלחה קריטית תמיד נחשבת כהצלחה מופתית/פגיעה חמורה.  
בקרב: הצלחה קריטית בקרב מכפילה את הנזק בשתיים. 

## **הטלה ביתרון**

כאשר נאמר שלדמות יש הטלה ביתרון, השחקן מטיל את קוביית ה20 פעמיים ובוחרת את התוצאה הגבוהה.

## **הטלה בחסרון**

כאשר נאמר שלדמות יש הטלה בחסרון, השחקן מטיל את קוביית ה20 פעמיים ובוחר את התוצאה הנמוכה.

## **הטלה מנוגדת**

כאשר יש התנגדות אקטיבית לפעולה אותה הדמות רוצה לעשות, בדרך כלל על ידי דמות אחרת, עושים הטלה אחת למבצע הפעולה והטלה נוספת למתנגד. הצלחה מתקבלת למספר הגבוה יותר. תיקו הוא תמיד לטובת הצד האקטיבי. דוגמה: משיכה של דמות והפלתה לרצפה תהיה מיומנות ה"הרמה" של הדמות הפעילה נגד ה"הרמה" של הדמות השנייה.

# **מיומנויות ומאפיינים**

המיומנויות של הדמות הן ייצוג של הפעילויות אותן הדמות יכולה לבצע. מיומנות השחייה, לדוגמה, מייצגת כמה טובה הדמות בתנועה במים. מיומנות השכנוע, מייצגת כמה טובה הדמות באמנות הדיבור. 

לכל מיומנות יש מספר בשם "תוסף", התוסף הזה מתווסף להטלת הקוביית 20\. בבחינת מיומנות, על הדמות לעקוף מספר מטרה שנקבע על ידי המנחה ונקרא "דרגת הקושי" של המשימה. לדוגמה, השחקן מעוניין שדמותו תרים פסל כבד החוסם את הדרך. המנחה קבעה שלמשימה זו יש דרגת קושי של 17 (היא לא חייבת לומר זאת לשחקן) והמיומנות הקשורה היא מיומנות ה"הרמה". אם לדמות יש תוסף של 5 במיומנות הרמה, אז השחקן צריך שיצא לו בקובייה 12 ומעלה כדי להצליח. 

אם יש חפיפה בין כמה מיומנויות, השחקן והמנחה מתלבטים יחדיו איזו מיומנות היא המתאימה ביותר למשימה (אבל ההחלטה הסופית היא בידי המנחה).

אין חזרה על בדיקת מיומנות שנכשלה או לא הצליחה מספיק. בדיקת המיומנות מייצגת את כלל מיטב הנסיונות של הדמות לבצע את הפעולה. ניתן לבצע גלגול נוסף רק אם משהו השתנה בסיטואציה.

ביצירת הדמות, השחקן מחלק בין המיומנויות את התוספים: 3, 2, 2, 1, 1, 1, 1-, 1-, 2-. המיומנויות הנבחרות נרשמות על דף הדמות. מיומנות שלא מצוינת בדף היא בעלת תוסף בסיסי של 0\.

## **מיומנויות**

### **חוסן**

מיומנות הגנתית בסיסית. זו היכולת של הדמות לחסום רעלים, סטטוסים ולשרוד במצבי קיצון קשים, כגון טביעה, מכת שמש, כפור וכדומה.

### **שלווה**

מיומנות הגנתית. אם חוסן זה היכולת לעמוד בקשיים גופניים, שלווה היא היכולת לעמוד בקשיים מנטליים ונפשיים. זו היכולת להתגבר על התגרויות, אובדן, זעם או כל מצב אחר שדורש לבחון את היכולת של הדמות לעבד רגשות.  
במצב שבו לדמות אין מוח, נשמה או רצון חופשי, מצב השלווה שלה תלוי בהחלטת המנחה.  
זוהי המיומנות הקרבית הבסיסית של הנזיר.

### **הרמה**

היכולת של הדמות לשאת משאות כבדים ולהזיז חפצים באמצעות כוח הזרוע. זוהי גם מיומנות ההתקפה עם נשקי קרב פנים אל פנים (קפא"פ) כבדים.

### **סייף**

כשרון הלחימה של הדמות בנשקים קרב פנים אל פנים (קפא"פ) קלים מפגיון ועד חרב ארוכה. יכול לשמש גם לשימוש בחפצים חדים אחרים כגון מסור, סכין קצבים וכו הן בשימוש קרבי והן מחוץ לקרב.

### **קפיצה**

השימוש של הדמות ברגליים. היכולת לקפוץ גבוה ולשרוד נפילות מגובה.

### **אמונה**

הקשר של הדמות עם כוחות גבוהים. משמש לתפילה אל כוח גבוה ולהפעלת כוחות מסוימים. יכול לשמש כדי לחשוף מידע על אלים, מלאכים, שדים ואל מתים.

### **ידע נסתר**

הקשר של הדמות עם כוח הקסם הנמצא מסביב. יכול לגלות מידע על חפצי קסם, יצורים מאגיים ומלכודות קסומות.

### **הבחנה**

שימוש בחושים (לרוב שמיעה וראייה) כדי לשים לב לדברים בסביבה.  זוהי גם המיומנות שמזוהה עם ירי בנשקי טווח שדורשים כיוון נגד המטרה.

### **שכנוע**

היכולת להעביר מידע בדיבור ולחזק את הדעה של דמות תבונית בדעתך. שכנוע הוא לא שליטה מוחית, גם בתוצאה גבוהה, דמות שאינה מחבבת אותך לא תשנה את דעתה משמעותית. שכנוע יכולה גם לשמש להורדת מחירים ומיקוח.

### **איום**

היכולת להפחיד ולהרתיע מטרות.

### **הופעה**

היכולת לדבר בציבור, לנגן, לרקוד ולשעשע קהל. זוהי המיומנות העיקרית של הפייטן בהפעלת כוחותיו.

### **התגרות**

היכולת לתקוף מילולית, להעליב ולהביך. יכול לשמש בצורה חברית או ככלי נגד אויבים. זוהי אחת ממיומנויות התקיפה של הפייטן.  
התגרות היא כמעט תמיד הטלה מנוגדת לשלווה של היריב. היא לא עובדת על יצורים חסרי נשמה, מוח או רצון חופשי.

### **טבע**

זיהוי צמחים, בעלי חיים, עקבות ועוד. היכולת לתקשר עם הפאונה והפלורה בכללותו. זוהי גם מיומנות הקרב של הדרואידים.

### **שפות**

היכולת להבין ולנתח שפות שהדמות לא מכירה. יכול לשמש גם כדי לעלות על הצפנות וקידודים שמבוססים על השפה וכן בזיהוי של שפת גוף של דמויות דמויות-אנוש.

### **השכלה**

הבנה בהיסטוריה, סוציולוגיה ופילוסופיה. 

### **רכיבה**

היכולת לרכב על חיות, רכבים קסומים, סירות וכל כלי אחר מבלי ליפול ולהגיע ליעד הרצוי. הקושי של רכיבה תלוי בקשר של הרוכב עם החיה או אופי הכלי רכב.

### **רפואה**

היכולת לרפא פציעות, מחלות, שברים וזיהומים. משמש גם לבדיקה וזיהוי של מחלות ופצעים. כדי להשתמש במיומנות זו לריפוי על המרפא להטיל רפואה ועל המתרפא להטיל חוסן. סכום ההטלות (ביחד עם התוספים המתאימים) צריך לעקוף מספר מטרה של 20 כדי להצליח ובהצלחה ניתן לרפא 2ק6 נק"פ או סטטוס.   
כשלון קריטי של אחת מהדמויות יגרום לאיבוד של 2ק6 נקודות פגיעה (נק"פ) מהדמות המתרפאת. זוהי מיומנות הלחימה של החובש.

### **פשיעה**

פריצת מנעולים וגניבה. מיומנות הפשיעה היא הטלת מנוגדת להבחנה של כל מי שנמצא בסביבה, לא רק הנגנב. כדי לגנוב בצורה יעילה, כדאי להעזר בכוחות נוספים כדי למסך את המעשה הנתעב.

### **מילכוד**

היכולת לייצר ולנטרל מלכודות שאינן קסומות. כאשר דמות נתפסת במלכודת, מטילים את מיומנות המילכוד של הדמות שמילכדה נגד השריון של הדמות.   
בדרך כלל במהלך קרב דמות נתפסת במלכודת אויב אם היא מפשלת במתקפת קפא"פ (או כל מתקפה אחרת שדורשת תזוזה). בן ברית יכול להלכד במלכודת רק אם הוא נכשל קריטית במתקפת קפא"פ (לשיקול המנחה, זה לא חייב להתרחש).   
אם מטמין המלכודת מפשל בהטלת המלכודת, המלכודת נהרסת. אם הוא נכשל קריטית, המלכודת נסגרת עליו במקום (וגם נהרסת). הנזק של המלכודת מצויין כשמוצאים או קונים אותה, אם לא מצויין דבר, מלכודת גנרית עושה 1ק4 נזק.   
ניטרול מלכודות נעשה כהטלה מנוגדת של מטמין המלכודת, פאשלה גורמת למלכודת ללכוד את המנטרל וכישלון קריטי גורם לנזק כפול. 

### **השרדות**

היכולת למצוא מים, מזון ומחסה בטבע, כולל התמצאות.

### **בישול**

יכולת הדמות להכין אוכל ממצרכים בסיסיים.  
אופציונאלי: לכל מרכיב יש ד"ק של שימוש בו בהכנת מזון, כאשר צריכים להכין ארוחה דרגת הקושי של הכנת האוכל היא לפי המרכיב בעל ד"ק הגבוהה ביותר. הצלחה גורמת ליצירת 5 מנות מזון מלאות. בהצלחה מופתית או קריטית, לאוכל יש גם אפקט ייחודי להחלטת המנחה (או אם מעוניינים בפשטות, זה מרפא כמה נקודות פגיעה).

### **התגנבות**

היכולת של הדמות להסתתר ולנוע בלי שישימו לב אליה. התגנבות היא הטלה מנוגדת להבחנה של היריב. 

## **מאפיינים**

### **נקודות פגיעה (נק"פ)**

אלו מייצגים את החיים של הדמות. כאשר הדמות נפגעת, היא מאבדת נק"פ מן הנק"פ הנוכחי שלה. כאשר דמות מגיעה ל0 נק"פ היא [מתעלפת](#עילפון) ומתקרבת אל הגבול הדק של המוות.

כאשר הדמות מתרפאת, השחקן מוסיף לנק"פ הנוכחי של הדמות והיא יכולה להגיע עד למקסימום של הנק"פ המירבי שלה.

ביצירת הדמות, הנק"פ המירבי של הדמות נקבע לפי הטלת 4ק20. אם יצא מספר נמוך מ20, ניתן להטיל מחדש ולקחת את התוצאה האחרונה. (או לחלופין אפשר להתחיל עם 42 נק"פ)

### **הגנות**

לדמות יש 3 הגנות נגד מתקפות, מלכודות או מפגעים סביבתיים.

**שריון**: היכולת של הדמות לספוג פציעות ופגיעות על עצמה. רוב השריונות והבגדים מוסיפים לערך זה.  
**זריזות**: היכולת להתחמק מהתקפות.  
**נפש**: היכולת להתגבר על נזק מנטלי, השתלטות מחשבתית, התגרות ונזק פסיוני.

**שימו לב\!** כל התקפה היא נגד אחת מן ההגנות האלו בלבד. לא צריך לעקוף זריזות רק כדי אחרי זה לעקוף שריון. מתקפות של זריזות הן רק נגד הזריזות של המטרה ומתקפות נגד שריון הן רק נגד שריון המטרה (כנ"ל נפש).

ביצירת דמות, על השחקן לחלק את המספרים 10, 12, 14 בין שלושת ההגנות. זוהי ההגנה הבסיסית של הדמות לפני הוספת שריונות ובונוסים נוספים.

# **כשרונות רקע**

במשחק זה גזע הדמות (סוג היצור שהיא) הוא לא רלבנטי, כיוון שכל דמות יכולה להגיע מקהילה או סביבה אחרת שנותנת לה יתרונות אחרים. על כן, כל דמות יכולה לבחור איזה גזע שמתאים לעולם המערכה (ועל כך, רצוי להתייעץ עם המנחה) ולבחור 2 כשרונות שמייצגים את הרקע שממנו הגיעה הדמות.

## **נושא כלים**

דמותך הייתה עוזרת של אביר או לוחם בצעירותה. היא מתחילה עם כוח התחלה של לוחמים גם אם איננה לוחם (כלומר, מתחילה עם 5 כוחות במקום 4, אחד מהם של לוחם).  
הרמה 1+

## **איתנות**

דמותך מתחילה עם 10+ נקודות פגיעה

## **מתמחה**

דמותך התמחתה בתחום מסוים או בבית ספר לנושא כלשהו. מקבלת 1+ לאיזה מיומנות שתרצה (קבוע מרגע שהכשרון מתקבל)

## **מזל פראי**

דמותך נולדה בצילו של הכאוס ועל כן דברים נוראיים או מדהימים קורים לה לעתים קרובות. הדמות מטילה בטבלת הכאוס (ר' בפרקים הבאים) כל פעם שהיא מוציאה כשלון או הצלחה קריטיים.

## **צופה צעיר**

דמותך בילתה רבות בטבע מגיל קטן ולמדה כמה טריקים  
טבע 1+  
השרדות 1+

## **קניבל**

דמותך עמידה לאכילת בשר לא מבושל ולרעלים שאינם קסומים. אולי זה בגלל הגזע שלה, גנים או קללה שעוברת בדמה. אוהבת לאכול אוכל לא מבושל לפעמים אפילו ישירות מן הגופה.

## **נמוך קומה**

הדמות קטנה יותר מרוב היצורים דמויי האנוש שבעולם ולמדה לקבל יתרון על הקטנים ממנה.  
נגד יצורים שגבוהים ממנה:  
הגנת שריון 1-  
הגנת זריזות 2+

## **ענק ממדים**

דיאטה? גנים? מאיזשהי סיבה דמותך גדולה יותר מהרגיל, בין אם לאורך או לרוחב.   
נגד יצורים שקטנים ממך:  
שריון 2+  
זריזות 1-

## **טבח**

דמותך למדה לבשל או לאפות. יש לך כשרון מיוחד להכנת מזון טעים ובריא.   
אתה מתחיל עם כוח נוסף מהכוחות הכלליים: סעודה  
בישול 2+

## **מלח/ספן/דייג**

דמותך מכירה את הים ואיך להתנהל בו. מקבל תוסף של 2+ להשרדות בחוף, באגם או באוקינוס (או כל גוף מים גדול)  
רכיבה 1+

## **חיה מלווה**

יש לדמות חיה שהצטרפה אליה. לחיה יש 3ק10 נק"פ. ההגנות שלה הן 12, 13, 14 (להחלטתך כיצד לחלק את המספרים בין שלושת ההגנות)  
היא יכולה לקבל 3 כוחות שאופייניים לחיה הזו (תתייעץ עם המנחה ותעזרו בספר מפלצות).  
החיה פועלת מיד אחרייך בתור, היא יכולה להפגע ולמות.  
החיה יכולה לעלות דרגות כמו כל דמות שחקן, אבל אולי בקצב אחר.  
**שימו לב\!** הרבה חיות בשולחן מאטות משמעותית את קצב המשחק\! המנחה רשאית להגביל את החיות כראות עיניה.

## **ראיית לילה**

דמותך יכולה לראות גם באור מעומעם או חלש.  

## **כוח הירח**

דמותך מתחזקת כאשר היא נמצאת בלילה בחוץ באור ירח. היא מקבלת תוספת של 2+ לכל הטלות המיומנות או הכוח. הירח חייב להיות גלוי וזה חייב להיות בשעת לילה.

## **פרץ ריפוי מחוזק**

פרץ הריפוי של הדמות מרפא 3ק6 נקודות פגיעה

## **התחדשות אדרנלין**

פעם בתור בקרב, דמותך יכולה לרפא 1 נק"פ כפעולה חופשית. 

## **פרץ עוצמה**

דמותך יכולה לבטל את האפשרות לבצע פרץ ריפוי בקרב זה ולהוסיף במקום 2ק6 נזק למתקפה הבאה (לא ניתן לשימוש אם השתמשה כבר בפרץ ריפוי)

## **רפואה עצמית**

כאשר דמותך מרפאת את עצמה באמצעות מיומנות הרפואה, תוסף הרפואה שלה מוכפל

## **נשיפת אש**

דמותך נולדה או קיבלה את היכולת הטבעית לנשוף אש. היא מתחילה עם הכוח "נשיפת אש" מהכוחות הכלליים בנוסף לכוחות ההתחלתיים שלה.

## **הצלפת זנב**

לדמותך זנב גדול וחזק שיכול להפיל אויבים על הקרקע. דמותך מתחילה עם הכוח "הצלפת זנב" מהכוחות הכלליים בנוסף לכוחות ההתחלתיים שלה.

## **דם גחלי**

אש בוערת עמוק בלב דמותך, כפעולה חופשית ניתן להחליף כל נזק פיזי בשימוש בכוח בנזק אש (לפני השימוש בכוח).

## **בשר קריסטלי**

דמותך עשויה מאבן\\קריסטל\\מינרל כלשהו. היא איננה צריכה לשתות או לאכול, אבל כל כוחות הריפוי עבורה נחתכים בחצי (מעוגל כלפי מטה). גם במנוחה מלאה היא לא מתרפאת לנק"פ מירביות.  
הגנת שריון 3+  
הגנת נפש 1+

## **גוף נחיל**

גוף דמותך עשוי ממספר חיות קטנות שמאוגדות יחד תחת רצון של אחד מחיות הנחיל. כתוצאה מכך הנק"פ המירבי של דמותך קטן בהרבה: התחל עם 2ק20 נק"פ מירבי (מותר להטיל מחדש אם יצא מספר הנמוך מ10). כמות הנק"פ המתווספת בעליית דרגה עדיין נשארת 5 (אם אפשרות זו נבחרה).  
הגנת נפש 3+  
הגנת שריון 1+

## **דם רעיל**

דם דמותך רעיל/חומצי. יצור שנושך את דמותך מקבל נזק מתמשך של רעל. ניתן לפצוע את עצמך בתמורה ל5 נק"פ כדי להשיג בקבוקון רעל (זוהי פעולה ראשית).

## **חסינות טבעית**

דמותך מקבלת חסינות של 5 לסוג נזק אחד.

## **פרצוף מאיים**

דמותך מתחילה עם 3+ לאיום אבל 1- לשכנוע

# **חוקי קרב**

קרבות מתנהלים בסבבים, כל סיבוב בנוי מתור ולכל דמות המשתתפת בקרב יש תור אחד (לאויבים חזקים לפעמים יש יותר מתור אחד בסיבוב). תור בנוי מפעולה ראשית ופעולות חופשיות. בתור ניתן לעשות פעולה ראשית אחת ומספר לא מוגבל של פעולות חופשיות (באישור המנחה. אם המנחה אומרת שהגזמתם, אז היא צודקת).

## **מה ניתן לעשות בתור?**

**הפעלת כוחות**: (ר' גם פרק "כוחות") הפעלת כוח ראשי אחד וכמה כוחות משניים שרוצים. הפעלת כוח שאיננו משני היא פעולה ראשית בעוד שכוחות משניים הם פעולות חופשיות.

**גלגול מיומנות**: גלגול מיומנות הוא פעולה ראשית, אלא אם נאמר אחרת על ידי כוח או כשרון. ניתן לגלגל בדיקת ידע הקשורה לאויב כדי לגלות מידע על הנתונים של האויב.

**דיבור**: דמות יכולה לדבר עם אויב או בני ברית כפעולה חופשית בתור שלה. אם הדיבור מצריך גלגול מיומנות, אז הפעולה הופכת לפעולה ראשית.

**החלפת נשק זמין**: ניתן להחליף נשק מוכן אחד בנשק מוכן אחר כפעולה חופשית.

**שתיית שיקוי**: שתיית שיקוי מהשיקויים הזמינים בחוגרת השיקויים היא פעולה חופשית בעוד ששתיית שיקוי מהשיקויים בתרמיל היא פעולה ראשית. כנ"ל שימוש ברעל על הנשק. זריקת בקבוק\\נוזל על האויב היא פעולה ראשית (מיומנות אתלטיקה).

**הפעלת מגילה\\חפץ קסום**:הפעלת מגילת קסם או חפץ קסום היא פעולה ראשית, אלא אם נאמר אחרת על ידי המגילה\\חפץ.

**מציאת חפץ מהתרמיל**: הוצאת חפץ או נשק בתרמיל שאיננו חפץ זמין בקרב זו פעולה ראשית.

**הרמת נשק מהרצפה**: זוהי פעולה מיוחדת, על הדמות להצליח בגלגול אקרובטיקה ד"ק 15\.   
בהצלחה: הפעולה היא פעולה חופשית.   
בכשלון רגיל: זוהי פעולה ראשית \- אבל הדמות עדיין מצליחה להשיג את הנשק.   
בכשלון פאשלה: זוהי פעולה ראשית והדמות לא מצליחה להשיג את הנשק.   
בכשלון קריטי: הדמות לא מצליחה להרים את הנשק ואויב מבצע עליה [מתקפה מזדמנת](#מתקפה-מזדמנת).

**בריחה מהשדה הקרב**: בריחה מאזור הקרב דורש גלגול אתלטיקה מוצלח (ד"ק 15). בהצלחה קריטית: הדמות בורחת ועוזרת לדמות אחרת לברוח ללא הטלה.   
בהצלחה: הדמות מצליחה לברוח משדה הקרב.   
כשלון רגיל: הדמות מצליחה לברוח אבל דמות יריב מבצעת עליה מתקפה מזדמנת. בפאשלה: הדמות לא מצליחה לברוח ודמות יריב מבצעת עליה מתקפה מזדמנת.   
בכשלון קריטי: הדמות לא מצליחה לברוח ודמות יריב מבצעת עליה מתקפה מזדמנת עם יתרון.

**תמיכה**: תמיכה בדמות תוקפת. כל דמות יכולה לתמוך פעם אחת בסיבוב, באחד מחברי הקבוצה האחרים כפעולה חופשית. התומך והמנחה מתלבטים ביחד איזו מיומנות או כוח רלבנטיים התומך יטיל (המנחה קובעת את ההחלטה הסופית) והמנחה קובעת את דרגת הקושי של התמיכה. דמות שתמכו בה לא יכולה לתמוך בחבר קבוצה אחר. יותר מדמות אחת יכולה לתמוך באותו השחקן, כל תומך מטיל בנפרד.  
הצלחה קריטית: הפעולה של הנתמך מצליחה אוטומאטית.  
הצלחה מופתית: הנתמך מוסיף 5+ לגלגול.  
הצלחה: הנתמך מוסיף 3+ לגלגול  
כשלון: התומך הופך למוסח עד לתורו  
פאשלה: התומך מוסח עד תורו הבא, מאבד את התור והנתמך פועל בחסרון  
כשלון קריטי: התומך מוסח, מאבד את התור והנתמך נכשל אוטומאטית בפעולה

**פרץ ריפוי**: הדמות יכולה כפעולה ראשית, פעם בקרב, לרפא 2ק6 נק"פ מעצמה. אין מגבלה על כמות הפרצי ריפוי ביום, אבל ניתן להפעיל פרץ ריפוי רק במהלך קרב. (לא, אי אפשר להכנס לקרב עם נמלה/עץ ואז להפעיל פרץ ריפוי. כדי להתרפא מחוץ לקרב ניתן להשתמש במיומנות הרפואה)

# **מצבי דמות וסטטוסים**

אם לדמות יש מצב מיוחד (נקרא גם סטטוס), היא יכולה לנסות להשתחרר בגלגול חוסן (ד"ק 10\) **בסוף** התור שלה. אם היא נמצאת מחוץ לקרב, זה לשיקול המנחה מתי הדמות יכולה לנסות להשתחרר.

סטטוס במצב קשה: מצריך הצלחה בהטלה של 15 ומעלה במקום 10\. כוח או יכולת שגורם לסטטוס במצב קשה מציין זאת. אם לא נאמר אחרת, סטטוס הוא תמיד רגיל.

**שימו לב\!** חלק מהמצבים המיוחדים דורשים גלגול של שלווה במקום חוסן כדי להשתחרר. חלק מהכוחות יכולים לגרום לזה שיידרש גלגול שלווה במקום חוסן.  
על דף הדמות, במקום לתיעוד הסטטוסים והמצבים רצוי לרשום את הסטטוס והמיומנות הנדרשת לשחרור ולסמן בכוכבית מצב של סטטוס קשה.

### **פגיעות**

דמות פגיעה מתקשה להתחמק ממתקפות. דמות שמנסה לפגוע במטרה פגיעה מטילה נגדה ביתרון.

### **הסחה**

דמות מוסחת מתקשה לתקוף. דמות מוסחת מטילה בחסרון כל גלגול מיומנות או כוח.

### **הפגת הגנה**

מחליש הגנה מאחת ההגנות. יכול להשתחרר באמצעות חוסן או שלווה, תלוי בגורם שגרם לסטטוס.  
כאשר כוח גורם לסטטוס הזה יהיה כתוב, לדוגמה, "הפגת הגנה 2 שריון (חוסן לסיום)", מה שאומר שהסטטוס מסיר 2 מהשריון של הנפגע וצריך להטיל חוסן כדי להשתחרר.  
הפגת הגנה יכולה להצטבר ולהתחזק עם עצמה.  
כאשר דמות מושפעת מיותר מ"הפגת הגנה" אחת על הגנות שונות, הטלה אחת של חוסן/שלווה תסיר את כל ההצטברות על ההגנה הזו.  
לדוגמה: רומח, הגמד הלוחם, ספג הפגת הגנה שריון 2 ואז שוב הפגת הגנה שריון 3 ואז הפגת הגנה נפש 1\.  
הוא יטיל חוסן כדי להפטר מהפגת הגנה של שריון ובהצלחה הוא יסיר את כל 5 הנקודות שהוא איבד. הוא יצטרך הטלה נפרדת כדי להפטר מהפגת ההגנה של הנפש.

### **חולשה**

דמות חלושה לא יכולה לקבל הצלחה קריטית או הצלחה מופתית (בקרב, לא יכולה לפגוע פגיעה חמורה)

### **פציעות עמוקות**

דמות בעלת פציעות עמוקות לא יכולה להתרפא

### **נזק מתמשך**

רעל, שריפה, דימום יכול לגרום לנזק לרדת כל תור. הנזק תמיד יורד בתחילת התור של הסובל. נזק מתמשך מצטבר יחדיו ומתחזק. גלגול חוסן (ד"ק 10\) כפעולה חופשית בסוף התור של הסובל כדי לנסות ולהסיר אפקט אחד של נזק מתמשך (לדוגמה, כל הנזק המתמשך שמקורו ברעל הוא גלגול אחד, דימום גלגול אחר וכו'). ניתן לנסות להסיר יותר מסוג נזק מתמשך אחד בתור.

### 

### **האטה**

דמות מואטת שולפת קלף נוסף ובוחרת את הקלף הנמוך מהשניים.

### **בלבול**

דמות מבולבלת שמנסה לתקוף או לבצע גלגול מיומנות ומקבלת 10 או פחות בקובייה, בטעות חוטפת 2ק8 נזק. 

### **הרדמה\\שיתוק**

דמות רדומה או משותקת נעשית מוסחת ופגיעה ואיננה יכולה לפעול עד שהיא מתאוששת מהאפקט. כאשר מתאוששים מהסטטוס גם ההסחה והפגיעות מסתיימות, אין צורך להטיל בנפרד עבור כל אחת מהן.

### **עייפות**

דמות עייפה יכולה בתורה להפעיל רק כוחות ראשיים. כלומר, איננה יכולה להפעיל כוחות משניים. כוחות תגובה פועלים כרגיל.

### **טשטוש**

דמות מטושטשת לא יכולה להפעיל כוחות תגובה.

### **ראייה פגומה**

בעיות ראייה, עיוורון וחשיכה גורמות לתוסף שלילי להטלות שתלויות בעיניים. מידת הפגם בראייה מחולק לשלוש מידות: מעטה, בינונית, מרובה.   
מעטה (מחסר 2-): נגרמת כתוצאה מאור מעומעם או טיפה חול בעיניים.   
בינונית (מחסר 4-): נגרמת כתוצאה מאור מועט בחדר, לילה שבו רק אור הירח מאיר.  
מרובה (מחסר 6-):  נגרמת כתוצאה מחושך מוחלט לגמרי או אפקט עיוורון גמור.

### **זעזוע**

בזמן זעזוע ניתן להשתמש רק במצב הרצון של הכוחות.

### **זעם**

דמות זועמת מקבלת תוספת של שתיים למתקפות קפא"פ והיא תמיד זועמת על אחת ממטרות הקרב. דמות זועמת תתקוף רק את המטרה עליה היא זועמת.  
אם דמות שהיא כבר זועמת נעשית זועמת על דמות אחרת, הדמות שעצבנה אותה הכי הרבה היא מטרת הזעם החדשה.  
זעם עובר רק אם הדמות הזועמת רוצה בכך ובמקרה זה היא צריכה להצליח בהטלה של מיומנות "שלווה" (דרגת קושי 10).

### **עילפון** {#עילפון}

כאשר דמות מגיעה ל0 נקודות פגיעה או על ידי כוחות מסוימים. דמות מעולפת היא דמות ללא הכרה והיא לא יכולה לפעול כלל. אם הדמות מעולפת כתוצאה מ0 נק"פ, כל ריפוי יחזיר אותה חזרה להכרה. דמות מעולפת שנפגעת צריכה להצליח בהטלת חוסן ד"ק 10:  
בכשלון:  היא מתה (ר' [מוות](#מוות)).  
בהצלחה: הדמות נשארת מעולפת.  
בהצלחה מופתית: הדמות כבר לא מעולפת וחוזרת ל1 נק"פ.  
בהצלחה קריטית: הדמות חוזרת לחצי מהנק"פ המירבי (מעוגל למטה).

### **מוות** {#מוות}

כאשר דמות מעולפת מגיעה ל0 נק"פ ואז נפגעת, עליה להטיל גלגול חוסן בד"ק 10 ובכשלון: הדמות מתה.  
איך להתמודד עם מות דמות שחקן תלוי ברצונות המנחה והשחקנים. מוות יכול להיות הסוף של דמות אחת והתחלה של דמות חדשה או שהוא יכול להוות רק מכשול גדול לפני קימה מחדש.  
**מוות הוא סופי**: לפי גישה זו, דמות מתה היא מתה ואין להחיותה. סיפורה נגמר והשחקן המשחק אותה יכול לבחור דמות חדשה בדרגה שהמנחה חושבת שהיא ראויה.  
**מוות כהזדמנות סיפורית**: ייתכן שעכשיו הדמות היא רוח רפאים ויש דרך כלשהי בעולם להחיותה. היא מלווה את הקבוצה ברוחה ומובילה אותם לעבר הרפתקה משל עצמה כדי להחזירה לחיים.  
**מוות כמכשול**: כמו במשחקי מחשב, הדמות חוזרת לחיים בעיר קרובה, אבל עם ציוד מועט ואולי גם איזשהי טראומה לטווח הרחוק שמשפיעה עליה.

## **סוגי נזק, חולשות וחסינויות**

סוג הנזק שהמתקפה עושה עלול להשפיע מחוץ או בתוך קרב. נזק אש יכול לשרוף צמחים יבשים בסביבה, נזק כפור להחליש להבות או יצורי להבה וכד'.

ישנן דמויות שחלשות או חסינות לסוגי נזקים מסוימים, כדלהלן  
**חסינות**: תמיד מגיעה עם מספר, שהוא הכמות שיורדת מהנזק שנעשה לדמות. דוגמה: שד גחלת חסין לאש (20), מה שאומר שכל נזק אש שמתבצע עליו יורד ב20 (אם יוצא מספר קטן מ0 מתייחסים אליו כ0, השד לא מתרפא כתוצאה מהמתקפה). כלומר, אם תקפו אותו במתקפת אש ויצא 45, אז השד מאבד 25 נק"פ. אם יצא במתקפה 15 נזק אש, השד לא נפצע כלל אפילו שהוא נפגע.

**חולשה**: מגיעה עם מספר, שמייצג פי כמה הנזק מוכפל. אם לא נאמר אחרת, חולשה סטנדרטית היא פי 2\. דוגמה: לשד הגחלת יש חולשה לכפור (4×), אז כל נזק כפור שנעשה לו מוכפל ב4. כלומר, אם פגעו בו עם נזק כפור של 12, אז בפועל יורדות לו 48 נקודות פגיעה.

### **סוגי נזק**

**פיזי**: סוג הנזק הכי בסיסי. נזק מנשקים שאינם קסומים, הדיפה, נפילה, מחיצה וכו.  
**את'רי**: נזק שמקורו באנרגיית הקסם שבאוויר ומקיפה אותנו בכל עת.  
**אש**: נזק שקשור בלהבות וחום  
**כפור**: קרח וקור  
**פסיוני**: נזק מנטלי, נפשי. נוצר מיצורים שיכולים לזעזע את המוח מבפנים או מידע אסור. ניתן לחטוף גם נזק פסיוני כתוצאה מפחד  
**חומצה**: נזק של רעל, חומרים חומציים (או בסיסיים) שעלולים לפגום בעור ובגוף  
**אור**: נזק שמגיע כתוצאה מקרינה חזקה, קוסמית או טבעית.  
**קודש**: נזק שמקורו בישויות חיצוניות ממישורים אחרים. נזק קודש לא בהכרח מזוהה עם אלים טובים ויצורי טהרה.  
**נוצץ**: נזק שמזוהה עם פיות ויצורים קסומים דומים  
**מוות**: נזק שמקורו בגופות, מחלות וקסמים אפלים שמרקיבים את הגוף או הנפש.  
**צל**: נזק מסתורי שמקורו לא ידוע. ישנם מעט מאוד יצורים שיכולים לייצר נזק מסוג זה וגם מעט שמתנגדים אליו.

# **כוחות**

כוחות הם עיקר הפעולות שדמויות יכולות לעשות במהלך קרב, הכוחות הפוטנציאלים של הדמות נקבעים לפי המקצוע של הדמות. ניתן להסתכל בטאבים הנוספים של קובץ זה עבור הכוחות השונים של המקצועות. 

כל דמות מתחילה עם 4 כוחות בדרגה 1 מהקבוצה של כוחות התחלתיים וזכאית לבחור כוח נוסף בכל דרגה מכוחות המקצוע או מהכוחות הכלליים. בטאב הכוחות אפשר לראות שהכוחות מקובצים לפי דרגות. גם בדרגות גבוהות ניתן לבחור כוחות של דרגות נמוכות יותר.

לכל כוח יש 3 מצבים: רצון, קרבי ויומי. כאשר בוחרים כוח מקבלים את כל שלושת המצבים וכאשר משתמשים בכוח יש לבחור באיזה מצב להשתמש בו. במצב רצון ניתן להשתמש ללא הגבלה (אבל עדיין פעם בתור), במצב הקרבי ניתן להשתמש רק פעם בקרב או סצינה ובמצב היומי ניתן להשתמש רק פעם במפגש (מתחדש גם כאשר הדמות נחה מנוחה מלאה). כל מצב מאופיין על ידי צבע: רצון בירוק, קרבי באדום ויומי בכחול.

כאשר משתמשים במצב יומי או קרבי יש לסמן זאת והמצב הזה נחשב "מנוצל" או "מסומן". שימוש במצב היומי לא מנצל את המצב הקרבי של הכוח. ישנן יכולות של "רענון כוח" הגורמות לכוח מנוצל להתחדש וניתן להשתמש בו שוב.

כאשר קוראים כוח יש לזכור שהאפקטים של הכוח מצטברים. ככה ששימוש במצב קרבי גורם לכל אפקט של מצב הכוח ברצון ושימוש בכוח במצב יומי גורם לכל אפקט במצב קרבי ורצון בנוסף לאפקט היומי.

דוגמה:  
**כוח: כדור אש**  
תוסף התקפה: 2+ / 2+ / 2+  
נזק: 2ק4 / 5 / 2ק4  
רצון: במתקפה חמורה גרום 5 נזק מתמשך  
קרבי: במתקפה חמורה גרום 5 נזק מתמשך  
יומי: בפגיעה תקוף עם כוח זה שוב.

כאשר משתמשים בכוח "כדור אש" במצב הרצון שלו, תוסף ההתקפה הוא 2+ והנזק הוא 2ק4 ובמתקפה חמורה, האויב מקבל 5 נזק מתמשך.

כאשר משתמשים בכוח "כדור אש" במצב הקרבי שלו תוסף ההתקפה הוא 2+2+ (סך הכל 4\) והנזק הוא 2ק4+ 5 ובמתקפה חמורה האויב חוטף 10 נזק מתמשך.

וככה הלאה. 

| שימוש במצב רצון מחוץ לקרב: למרות שמצב רצון הוא ללא הגבלה בתוך התקלות או סצינה, זה לא אומר שאפשר להשתמש בכוח פעם אחר פעם בלי הפסקה של מספר דקות. להחלטת המנחה |
| ----: |

## **כוחות משניים**

כוחות משניים הם כוחות שלא מבזבזים את פעולת התור. כלומר ניתן להשתמש בכוחות משניים ביחד עם כוחות משניים אחרים וכוחות ראשיים. אין מגבלה על כמות הכוחות המשניים שניתן להשתמש בהם בתור. כוחות משניים מסומנים במילה "משני" בסוגריים ליד שם הכוח.  
כוחות משניים לא מקבלים מצב רצון לעתים קרובות. אם מצוינים רק שני מצבים בכוח משני, הכוח הימני ביותר הוא קרבי ואחריו היומי כרגיל.

## **כוחות תגובה**

כוחות תגובה יכולים לפעול בתור של דמות אחרת. לכוחות תגובה יש טריגר שמפעיל אותם ובכל זאת השחקן ששולט בדמות יכול להחליט אם להפעיל את הכוח או לא כאשר הטריגר מתקבל (אלא אם נאמר אחרת בכוח). כאשר טריגר מופעל, רק דמות אחת יכולה להפעיל כוח תגובה עליו ורק כוח אחד, גם אם יש כמה שמופעלים מאותו הטריגר. במקרה של שני שחקנים שרוצים לפעול באותה התגובה, הם יכולים להגיע להסכם או להגריל. במידה של דמות שחקן נגד דמות אויב, תמיד מגרילים.  
כוחות תגובה מסומנים במילה "תגובה" בסוגריים ליד שם הכוח.  
כוחות תגובה לא מגיעים תמיד עם מצב "רצון", לכן אם מצוינים רק שני מצבים בכוח, המצב הימני ביותר הוא הקרבי ואחריו היומי כרגיל.

כדי לשמור את הסדר במהלך הסצינה, שחקן שלדמות שלו יש פעולת תגובה שטורגרה מרים אגרוף או כל סממן שקט אחר כדי לסמן לשחקנים האחרים שיש לו פעולת תגובה שרלבנטית למקרה הנוכחי.

**שימו לב\!** פעולות תגובה לא מבזבזות תור רגיל לדמות המגיבה. 

## **כוחות טעינה**

אלו כוחות ראשיים שצריכים יותר מתור אחד כדי לפעול. כוח טעינה 1 מצריך תור אחד נוסף וכו'.   
התור שבו מפעילים את הכוח לראשונה מתבזבז ולא ניתן להפעיל פעולות חופשיות מכל סוג בתור הזה או בתורות הבאים עד שהכוח מתבצע. עד שהכוח מתבצע הדמות נמצאת בטעינה ולא יכולה להפעיל כוחות תגובה.  
בתור בו הכוח מתבצע הוא מופעל בתחילת התור ונחשב כפעולה ראשית (כך שניתן להשתמש בתור הזה בכוחות משניים ופעולות חופשיות)

## **מתקפה מזדמנת** {#מתקפה-מזדמנת}

במצבים מסויימים ניתן לבצע מתקפה מזדמנת על דמות. מתקפה מזדמנת מאפשרת שימוש בכוח במצב רצון על דמות בתור של הדמות האחרת. כשלון בהרמה משהו מהרצפה, כשלון בבריחה מהשדה הקרב או כשלון בביצוע פעולה קיצונית ללא כוח מתאים.

## **כוחות שיפוד**

כוחות אלו פוגעים בקרן ישרה במספר אויבים. כיוון שלא משחקים עם משבצות, אנחנו קובעים מי יכול להפגע משיפוד באופן הבא:

- כל מטרות האויב (או בני הברית או שתיהם במידה וזה יכול לפגוע בבני הברית) מגלגלים ק4.  
- מטרות שקיבלו את אותו המספר נמצאות על אותו הקו הישר והן באותה "קבוצה"  
- מפעיל הכוח בוחר באיזו מהקבוצות לכוון (אחת בלבד אלא אם נאמר אחרת בכוח).  
- כעת הוא מטיל לפגיעה של הכוח נגד ההגנה של כל מי שנמצא בקבוצה, כרגיל.

## **כיצד משתמשים בכוח?**

לכל כוח יש את הנתונים הבאים:  
**סוג כוח**: ראשי, תגובה או משני (ר' לעיל).  
**תוסף התקפה**: מה מוסיפים לתוצאת הק20 כאשר מנסים לפגוע באויב.  
**נזק**: כמה נזק עושים למטרה אם היא נפגעה (כלומר, כמה נקודות פגיעה יורדות לה).  
**סוג נזק**: מה סוג הנזק שנעשה, אש, קרח, חומצה, ברק, קסם ועוד. אויבים מסוימים חלשים לסוגי נזק מסוימים. הנזק הכי כללי הוא נזק פיזיקאלי ורוב המתקפות עושות אותו. אם לא כתוב סוג נזק, ניתן להניח שמדובר בנזק פיזיקאלי.  
**סוג הגנה**: נגד איזו הגנה מופנה הכוח. לדמויות יש 3 סוגי הגנות: שריון, זריזות ונפש. אם לא כתוב דבר, ניתן להניח שהכוח הוא נגד שריון.  
**אפקט**: מה עוד עושה הכוח, איזה עוד השפעה יש לו על מטרות, בני ברית והסביבה. אפקטים ממוינים לפי מצב הכוח: רצון/קרבי/יומי.  
**תיאור**: כיצד הפעלת הכוח נראית בעולם המשחק. ניתן לשנות את התיאור לפי רצון השחקן כל עוד זה לא משנה את המכניקה של הכוח. רוב הכוחות לא כוללים תיאור כדי לעורר את דמיון השחקנים.  
**דרישות נשק**: חלק מהכוחות דורשים נשק ספציפי או קטגוריית נשקים. ניתן להשתמש בכוח הזה רק בשימוש בנשק שמצויין בדרישות.

כאשר משתמשים בכוח,מבצעים את השלבים הבאים:

1. **בחירת מטרה/ות**: השחקן המפעיל את הכוח בוחר מטרה או מטרות עליהם מופעל הכוח. ישנם כוחות ללא מטרה, שהמטרה היא אויב/ים, בן ברית או המפעיל את הכוח בעצמו. בכל כוח רשום באפקטים שלו על אילו מטרות הוא עובד. לעתים זה אפילו תלוי במצב הכוח.  
2.  **בחירת מצב כוח**: השחקן השולט בדמות מחליט באיזה מצב להפעיל את הכוח, רצון/קרבי/יומי.   
3. **הטלת קובייה**: מפעיל הכוח מטיל ק20 ומוסיף את תוסף ההתקפה המתאים של הכוח  
4. **השוואה עם הגנת האויב**: כל כוח פועל נגד הגנה מסוימת של האויב, הגנת האויב היא מספר המטרה שצריך לעקוף כדי לפגוע.  
5. **פגיעה**: אם הכוח פגע והכוח מוריד נזק ליריב, ניתן להטיל את קוביות הנזק המתאימות לפי מצב הכוח הנבחר, להוסיף לתוצאה שיצאה את התוסף הקרבי ומקבלים את הנזק של המתקפה. כמות הנזק יורדת לאויב מנקודות הפגיעה. בקצרה, נזק כולל \= נזק כוח \+ תוסף התקפה \+ כל תוסף אחר שקשור.

אפקטים מיוחדים של הכוח יכולים לפעול בנוסף לנזק או במקומו. ישנם אפקטים שמתרחשים בין אם הכוח פגע או לא, רק אם הכוח פגע או רק במקרים מיוחדים. בכל כוח מצויין בדיוק מה אופן ההפעלה שלו אבל במידה ויש חוסר ודאות, המנחה שופטת איך לפרש את המצב.

**לא לשכוח\!** כאשר משתמשים במצב הקרבי או היומי של הכוח, יש לסמן זאת. כוח מסומן לא ניתן לשימוש עד שיתרענן.

# **ציוד: תרמיל, שיקויים, נשקים ושריונות**

## **תרמיל**

ב"לבבות הפנטזיה" לכל דמות יש תרמיל לציוד כללי בעל 10 שורות כאשר בכל שורה ניתן להחזיק עד 10 עותקים מאותו סוג חפץ (ככה שלדוגמה, ניתן למלא את כל התרמיל עד הסוף ב100 לפידים). ניתן להחזיק בתרמיל כל חפץ שהגיוני שייכנס בתרמיל, לשיקול המנחה.

## **שיקויים**

לדמות יש חגורת שיקויים שכוללת עד 6 שיקויים זמינים. שיקויים אחרים ניתן לשים בתרמיל. שיקויים זמינים לא מבזבזים תור לשתייה בעוד ששיקוי שנמצא בתרמיל ייקח פעולה ראשית בתור כדי למצוא אותו.

## **מגילות**

מגילות מכילות בתוכן כוח אחד במצב ספציפי. הפעלת מגילה היא פעולה ראשית וכל דמות יכולה להפעיל איזו מגילה שנקלעה לדרכה. ישנן מגילות שמצריכות חומרים מסוימים או טקס מיוחד כלשהו. מגילה שנמצאת בחפצים הזמינים צריכה פעולה ראשית אחת, בעוד שמגילה שנמצאת בתרמיל צריכה שתיים: להוציא את המגילה בתרמיל ובתור הבא להשתמש בה.

## **נשקים/חפצים זמינים**

דמות יכולה להחזיק עד 5 חפצים מחוץ לתרמיל שיהיו חפצים זמינים. לרוב חפצים אלו הם נשקים שהדמות משתמשת בהם לעתים קרובות. החלפת חפץ זמין בחפץ אחר מהתרמיל היא פעולה ראשית.

## **שריונות**

דמות יכולה לעטות שריון שמכסה חלקים בגוף: ראש, גוף, נעליים, טבעת שמאל, טבעת ימין, צוואר. שריון הגוף כולל שריון לרגליים, אבל לא לנעליים.  
דמות שלא לובשת שריון היא לא ערומה, אלא פשוט לובשת בגדים פשוטים שלא מוסיפים להגנות.

## **חפצים קסומים**

אלו הם חפצים מיוחדים שחושלו עם כוח קסם כלשהו. הם יכולים להיות נשקים, שריונות או כל ציוד אחר בעל אפקט קסום או כוח שמזוהה איתם. הם יכולים להיות בעלי מטענים בודדים של כוח קסם או פועלים לנצח. לרוב הם יוסיפו כוח או כשרון לדמות שעונדת או משתמשת בהם.  
נפוצות חפצים קסומים היא באחריות המנחה. רצוי שהשחקנים יאמרו למנחה אילו חפצים מעניינים אותם ככה שהיא תתאים הרפתקאות או משימות בהן חפצים אלו ימצאו.

לנשקים קסומים יש שתי מטרות משחקיות

1. **לעזור ביצירת סינרגיה עבור הקבוצה.** לדוגמה, אם המכשף משתמש בכוחות דימום, ניתן להביא חפץ קסום שיוצר דימום ללוחם הקבוצה. יש לדאוג שהחפצים הקסומים לא יהיו חזקים מדי וישתלטו על כל האסטרטגיה הקבוצתית. המטרה של החפצים הקסומים היא לעודד אסטרטגיות חדשות ויחודיות.  
2. **לייצר תמיכה ליכולות חוץ קרביות**. אם הקבוצה אוהבת חקירה, דיפלומטיה או פעילויות לא-קרביות כלשהן, אבל כל הכוחות שלהם הם קרביים, ניתן להביא חפצים קסומים שנותנים להם יכולות שעוזרות להם לנווט את חלקי המשחק האלו בצורה ייחודית. במצב כזה, לא לתת חפץ קסום שפותר את הסיטואציה, אלא חפץ קסום שעוזר לקדם אותה בצורה מעניינת. לדוגמה, שרשרת קריאת מחשבות תהיה חפץ ש"הורס" את הכיף בחקירה. לעומת זאת, שרשרת קריאת מחשבות שחושפת רק מחשבה אחת קשורה או מסייעת בלקבל תשובת "כן" או "לא" אחת, יכולה להיות טובה בלקדם כיוון חקירה חדש. טבעת שמתרגמת שפות זרות יכולה להוריד עניין מהסיטואציה, בעוד שטבעת שמתרגמת רק חלק מהמילים הופכת את ההתקלות לחידה ויכולה להזמין משחק תפקידים משעשע.

# **טבלאות ציוד בסיסי זמין**

אלו מספר טבלאות של דברים בסיסיים והעלות שלהם שזמינים בכל מקומות המסחר הגדולים.

## **מזון**

| מוצר | מחיר |
| ----- | :---: |
| ק"ג ירק | 5 מ"נ |
| ק"ג פרי | 1 מ"כ |
| ק"ג קמח/מלח/סוכר | 1 מ"נ |
| מנת מזון עלובה | 1 מ"כ |
| מנת מזון רגילה | 5 מ"כ |
| מנת מזון גורמה | 5 מ"ז |
| נאד מים (ריק) | 1 מ"ז |
| גבינה יבשה | 1 מ"כ |
| גבינה יבשה מיושנת | 1 מ"ז |
| חבית יין זול | 10 מ"ז |
| חבית יין יקר | 90 מ"ז |

## **ציוד הרפתקנות**

| מוצר | מחיר |
| ----- | ----- |
| חבל 10 מ' | 1 מ"כ |
| לפיד | 1 מ"כ |
| צור ופלדה | 1 מ"ז |
| קסת דיו ונוצה | 1 מ"ז |
| מגילת קלף ריקה | 1 מ"כ |
| ערכת מאהל | 5 מ"ז |
| שמיכה | 2 מ"ז |
| פיסת בד 1 מ' על 2 מ' | 1 מ"ז |
| כרית נוצות | 1 מ"ז |
| פעמון | 5 מ"ז |
| עששית | 2 מ"ז |
|  |  |

## **נשקים בסיסיים**

| מוצר | דיוק | נזק | מחיר | סוג |
| ----- | :---: | :---: | :---: | :---: |
| את חפירה | 4 | 1ק4 | 5 מ"ז | קפא"פ (קל) |
| חרב קצרה | 4 | 1ק6 | 8 מ"ז | קפא"פ (קל) |
| פגיון | 1 | 3ק4 | 7 מ"ז | קפא"פ (קל) |
| חרב ארוכה | 5 | 1ק4 | 10 מ"ז | קפא"פ (קל) |
| מגן קל (1+ שריון) | 0 | 2ק8 | 10מ"ז | מגן/קפא"פ (קל) |
| מגן כבד (2+ שריון) | 0 | 4ק4 | 15 מ"ז | מגן/קפא"פ (כבד) |
| חנית | 4 | 1ק8 | 12 מ"ז | קפא"פ (קל) |
| האלברד | 5 | 1ק6 | 25 מ"ז | קפא"פ (כבד) |
| גרזן קרב | 3 | 2ק4 | 10 מ"ז | קפא"פ (כבד) |
| פטיש קרב | 2 | 1ק12 | 15 מ"ז | קפא"פ (כבד) |
| סכין קצבים | 3 | 1ק10 | 15 מ"ז | קפא"פ (כבד) |
| קשת קצרה | 1 | 2ק6 | 7 מ"ז | טווח (קל) |
| קשת ארוכה | 3 | 1ק8 | 12 מ"ז | טווח (קל) |
| קשת כבדה | 1 | 2ק8 | 25 מ"ז | טווח (כבד) |

## **שריונות**

## **שיקויים**

## **מגילות**

# **עליית דרגות**

זה רק הגיוני שבמהלך ההרפתקה דמות תשתפר ותתפתח ולכן צריך לייצג את זה באמצעות נתונים וכוחות מתקדמים. דרגות הדמות מחולקות לשלבים:

1. **התחלה**: דרגות 1- 4  
2. **מתמחה**: דרגות 5 \- 8  
3. **ותק**: דרגות 9 \- 12  
4. **מופת**: דרגות 13 \- 16  
5. **אגדה**: דרגה 17+

לכל שלב יש כוחות אחרים. כאשר דמות מגיעה לשלב הזה היא יכולה לבחור כוחות מהשלב הזה או שלבים קודמים.   
**התמקצעות**: בכל שלב דמות יכולה לבחור אם להשאר במקצוע שלה ולהתקדם בו או להתחיל מקצוע חדש ולקבל כוחות ממנו. מרגע שנבחר מקצוע בשלב הזה, אי אפשר לשנות עד השלב הבא. דמות יכולה לקחת רק כוחות מהמקצוע אליה עברה, גם בשלב שלה וגם מהשלבים הקודמים. כשרונות **לא** מתקבלים מהתמקצעות, אז חלק מכוחות המקצוע הם לא שימושיים במיוחד.

דוגמה: בלורפ הוא גמד שהתחיל בתור אשף. כשהגיע לדרגה 5 הוא החליט להתמקצע כחובש. אם ככה מדרגה 5 ועד דרגה 8 הוא יכול לבחור רק כוחות התחלה או מתמחה של חובש (או כוחות כלליים כרגיל).  
כאשר יעבור לשלב הותק הוא יוכל להשאר חובש ולהמשיך לקבל כוחות חובש, לחזור לאשף ולקחת כוחות אשף משלבי: התחלה, מתמחה וותק או לעבור למקצוע אחר לגמרי.

## **שלבי עליית דרגה**

בכל עליית דרגה דמות בוחרת כוח מהמקצוע שלה או מהכוחות הכלליים, בהתאם לשלב בו היא נמצאת.  
בנוסף השחקן יכול לבחור **אחד** מהבאים:

1. להוסיף 5 נק"פ מירבי (מרפא גם נק"פ נוכחיים)  
2. להוסיף 1+ לאחת ההגנות  
3. 1+ לשתי מיומנויות **שונות**

השחקן יכול גם לבחור להחליף כוח אחד בכוח אחר, בתנאי שהכוחות המוחלפים הם מאותו השלב או נמוך יותר (ניתן להחליף כוח התחלה בכוח התחלה, כוח מתמחה יכול להתחלף בכוח התחלה, אבל לא להפך).

**שימו לב\!** יש לתעד ביומן עליית דרגות על דף הדמות אילו דברים נבחרו באילו דרגות, כדי להקל על המעקב ולמנוע טעויות.

## **מתי עולים דרגה?**

כשמתחילים לשחק המנחה והשחקנים צריכים לבחור את הדרך האהובה עליהם לעלות דרגות בין אם זה באמצעות נקודות נסיון או פשוט בסוף כל משימה. אם ההרפתקה הולכת להיות ארוכה, רצוי להאט את קצה עליית הדרגות ככל שמתקדמים.

# **לשחק ללא מקצוע**

יש שחקנים שמוצאים את החלוקה למקצועות מגבילים וחד-גווניים. אם כל השחקנים והמנחה מסכימים, ניתן לוותר על מקצועות לחלוטין. במקרה כזה, כל דמות יכולה לבחור כל כוח שתרצה (רצוי עדיין להגביל את הכוחות לפי שלבי ההתקדמות).

כוחות שצריכים נשק מסויים, עדיין צריכים אותו, אבל המנחה יכולה לאשר שינויים קלים בדרישות אם זה הגיוני עבורכם.

במקום שני כשרונות המקצוע הבסיסיים, ניתן לבחור שני כשרונות כלשהם מכלל המקצועות ובמקום תוספי המיומנות הרגילים, ניתן לבחור מיומנות אחת שמקבלת 2+ לתוסף הבסיס ועוד שתי מיומנויות שמקבלות 1+. 

**שימו לב\!** לשחק ככה יכול לגרום לתופעות לוואי לא צפויות באיזון המשחק. דמויות יכולות להפוך לחזקות או חלשות יותר מהרגיל והמשחק יהיה טיפה יותר כאוטי \- אבל זה חלק מהכיף.

**המלצה חמה\!** אם אתם משחקים תחת החוק הזה, במקום לבחור את הכוח\\כשרון\\מיומנות שיהיו אידיאליים מספרית עבור הדמות, תנסו לבחור דווקא את אלו שהכי הגיוני סיפורית עבור הדמות. אולי בין הרפתקאות הדמות למדה כמה קסמים ממכשפה? אולי תפילה לאל הצילה אותה ברגע האחרון והיא החליטה לעבוד אותו? לתת לסיפור לבחור את הכוחות עבורכם, אולי יגרום לזה שהדמות תהיה פחות חזקה אבל תהיה לה עלילה מרגשת ומשמעותית. \[או שתתנו למזל להחליט ותגרילו בין האפשרויות\]